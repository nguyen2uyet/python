<p>ВЪВЕДЕНИЕ В СОФТУЕРНИЯ ИНЖЕНЕРИНГ</p><p>Софтуерния проблем и софтуерната криза</p><p>Какво се разбира под <strong>софтуер</strong>? Това не е просто множество от компютърни програми. Съществува разлика между програма и програмен продукт.</p><p>Програмата обикновено е завършен продукт и се използува единствено от нейния автор. За нея почти липсва документация или други средства, подпомагащи нейното използуване. Понеже авторът е и неин потребител, наличието на програмни грешки не е от голямо значение. Ако програмата не работи, то нейният автор я поправя и продължава да я използува отново. Подобни програми са проектирани без да се отчита дали са преносими, надеждни или лесно използваеми. </p><p>Програмният продукт, освен от разработчиците на системата се използува от голям кръг хора. Обикновено потребителите са с различни компютърни умения и за тях са предвидени различни интерфейси. Съществува и достатъчна по обем документация относно работата на продукта. Програмните продукти се тестват внимателно преди тяхната експлоатация, защото потребителите нямат право да оправят техните грешки. При тях преносимостта е основна характеристика.</p><p>Извод: програма и продукт за решаването на един и същ проблем са две коренно различни неща. Брок е оценил, че за разработването на програмен продукт е нужно 10 пъти повече време, отколкото съответната програма. Софтуерната индустрия се занимава именно с разработването на програмни продукти, които понякога се наричат софтуер с индустриално качество. IEEE (американска асоциация на електронните инженери) дефинира понятието софтуер като множество от компютърни програми, процедури и правила и свързани с тях документация и данни, отнасящи се до функционирането на компютърната система. Ясно се подчертава, че софтуерът не е само програма, но също така включва данни и документация. </p><p>Ще считаме термините “програмен продукт” и “софтуер” за еквивалентни по смисъл.</p><p>Основни характеристики на софтуера:</p><ol><li>Софтуерът е скъп.</li></ol><p>С развитието на технологиите цената на хардуера пада, докато цената на софтуера расте, защото производството му изисква интензивна работна сила, която се заплаща скъпо. Изчислено е, че цената на хардуера, върху който работи дадено приложение е малка част от цената на самото приложение. За разработването на софтуер се влагат значителни ресурси – от време и хора.</p><ol><li>Софтуерът не е надежден, т.е. е с ниско качество.</li></ol><p>Обикновено софтуерът не се доставя навреме и надхвърля предвидения за разработването му бюджет. Една част от софтуерните проекти стават неуправляеми относно бюджет и план. Освен това софтуерът често не изпълнява онези функции, за които е разработен или извършва други функции, т.е. той е ненадежден и с лошо качество – например ранните провали в полетите на Аполо се дължат на грешки в софтуера. Цялата софтуерна индустрия е известна с това, че произвежда софтуерни системи с лошо качество. Грешките в софтуера се дължат на пропуски в процеса на проектирането и разработването му (за разлика от други системи).</p><ol><li>Софтуерът се преработва често.</li></ol><p>След като софтуерът се достави и инсталира, той навлиза във фаза на поддържане или съпровождане. За разлика от други системи, софтуерът не се поддържа, защото се износва (модулите не могат да се износят и да се налага тяхната подмяна), а поради наличието на грешки в системата, които трябва да се отстранят при откриването им – т.нар. корективно поддържане. Освен това софтуерът често се подлага на промени за да се добавят нови свойства и услуги, или поради промяна на средата, в която работи. Подобно поддържане се нарича адаптивно поддържане. Независимо, че поддържането не е част от процеса на разработване софтуер, то е особено важна дейност, докато продуктът съществува. Доказано е, че неговата цена надхвърля цената за разработването на софтуера. Според някои автори съотношението е 80:20, 70:30, 60:40. Трябва да се отчита, че поддържането не е свързано само с разчитането на кода и документацията, а трябва да се следи какъв ще бъде ефектът от промените, за да не се получат нежелани странични ефекти.</p><h2>Софтуерът се разработва, а не се произвежда в класическия смисъл. </h2><p>Дейностите по разработването на хардуер и софтуер са коренно различни. Възникнали грешки при разработването на софтуер се отстраняват по-лесно. Главните разходи при софтуера са свързани с разработването му. Освен това софтуерът е на много високо ниво на абстрактност. Един от големите проблеми при разработването на големи софтуерни системи е че понякога изискванията на потребителите не са разбрани от ясно от разработчика. Освен това с течение на времето потребителят желае да се добавят допълнителни функции в системата, за които той не се е сетил по-рано. Всичко това налага преработването на софтуера – основен проблем на софтуерната индустрия. Изчислено е, че цената за преработка е от 30 до 40% от цената на самото разработване. </p><ol><li>Софтуерът не се износва. </li></ol><p>За разлика от хардуера софтуерът не се износва и не изпитва влияния на околната среда: дъжд, слънце и т.н. Грешките могат да се отстранят, но няма резервни части, т.е. поддържането му е по-трудно.</p><p>Очевидно е, че настоящото състояние на софтуера е такова, че има още какво да се желае – софтуерна криза. Причината за това състояние е, че повечето подходи наблягат върху програмирането. Те са подходящи за малки проекти, но са софтуер с индустриално качество не са приложими. За да се преодолее софтуерната криза е необходим методичен подход при разработването на софтуер.</p><p>Какво представлява софтуерния инженеринг</p><p><strong>Инженеринг</strong>: систематичен подход за разработването, използуването, поддържането и извеждането от експлоатация на изделие. </p><p><strong>Софтуерен инженеринг</strong>: систематичен подход за разработването, използуването, поддържането и извеждането от експлоатация на софтуер. Осигурява методологии за разработването на софтуер, които да се прилагат от различни проекти.</p><p>Софтуерният инженеринг е инженерна дисциплина, която се занимава с всички аспекти на софтуерното производство – от ранния етап на спецификация на системата до нейното съпровождане. </p><p><strong>Основна цел на софтуерния инженеринг:</strong></p><p>Да осигури методологии за разработването на софтуер, които да са приложими независимо от размера на разработваната система и да гарантират, че продукта ще е с високо качество, ниска цена и къс производствен цикъл.</p><p>Основният подход, който се прилага при софтуерното инженерство е разделянето на процеса за производство от разработвания продукт, т.е. софтуера. Предпоставката за това е, че процесът на разработване управлява качеството, мащабируемостта, непротиворечивостта и ефективността. Затова проектирането на процеси за разработване на софтуер и тяхното управление представляват основна цел на софтуерния инженеринг. По това тази дисциплина се различава от други дисциплини като операционни системи, бази от данни и др. Последните обръщат внимание върху произвеждането на продукт, докато софтуерния инженеринг – върху процеса за произвеждане на продукта. </p><p><strong>Проблеми на софтуерния инженеринг:</strong></p><ol><li>Проблем за мащаб – методите за разработване на малки системи не са приложими при разработването на големи проекти. Пример: да сравним преброяването на хората в една жилищна сграда и в цялата страна. И в двата случая действието е преброяване, но очевидно е че не може да се прилагат едни и същи методи. Същото важи и при разработването на програми. При малки програми с размер от неколкостотин реда се използват неформални методи, докато при програми от стотици хиляди реда се използват формални методи. Всеки голям проект обхваща използване на технология на разработване и процес на управление на проекта (project management). Под технология при софтуерните проекти се разбира методите, процедурите и средствата, които се използват.</li><li>Проблем за цена, график и качество -  като всяка инженерингова дисциплина и софтуерното производство се ръководи от практически параметри за цена, график и качество. Вече стана ясно, че производството на софтуер е доста скъпо. Цел на софтуерното инженерство е да предложи методи за намаляване на цената на софтуера. Доминиращ компонент е работната сила, докато цената на хардуера е твърде ниска. Ето защо цената на един софтуерен проект се измерва в “човеко-месеци” и се равнява на общия им брой, изразходвани за разработването. Паричният еквивалент се намира като се умножат човеко-месеците по съответната парична цена. Графикът е важен фактор в много проекти. Тенденциите в бизнеса диктуват намаляване на времето за доставка на продукт на пазара. Следователно цикълът на разработване на софтуер трябва да е малък, дори и това да доведе до повишаване цената на продукта. Освен това има приложения, особено във финансовия сектор, които трябва да се разработят бързо, защото след даден кратък период от време те повече не са нужни. Друга основна цел на софтуерния инженеринг е разработването на софтуер с високо качество. Качеството на даден софтуерен продукт се разглежда в три измерения:<ul><li>Product operation (работа с продукта) – фактори на качеството: correctness, reliability, efficiency, integrity, usability</li><li>Product transition (промяна на продукта) – фактори на качеството: portability, usability, interoperability</li><li>Product revision (проверка на продукта) – фактори на качеството: maintainability, flexibility, testability</li></ul></li></ol><p>Независимо, че факторите на качеството са толкова много и така разнообразни, основен критерий остава надеждността. Под надеждност се разбира свойството, което определя колко добре софтуерът посреща изискванията към него. Основна цел на качеството при разработването на софтуер е да се намали броя на дефектите. Под дефект се разбира някакъв проблем, който причинява срив на софтуера – некоректна стъпка, процес, дефиниция на данните…………</p><ol><li>Проблем за непротиворечивост - всяка организация си поставя наред с другите цели (високо качество, къс производствен цикъл, ниска цена) и целта да разработва непротиворечив или състоятелен софтуер. Това налага използването на някои стандартизирани процедури при разработването на софтуер.</li></ol><p><strong>Каква е разликата между софтуерния инженеринг и информатиката?</strong></p><p>Информатиката се занимава с теорията и методите, които са в основата на компютърните и софтуерните системи. Софтуерният инженеринг се занимава с практически проблеми на разработването на софтуер. За софтуерния инженер е важно да има познания по информатика, така както познанията по физика са основни за инженера по електротехника. В идеалният случай в основата на софтуерния инженеринг следва да стои информатиката, но на практика не винаги се случва така. Софтуерните инженери трябва да използват специални подходи за разработването на софтуер. Елегантните теории от информатиката не винаги могат да бъдат приложени към реални, сложни проблеми, които изискват софтуерно решение.</p><p><strong>Каква е разликата между софтуерния и системния инженеринг?</strong></p><p>Системният инженеринг се занимава с всички аспекти на разработването и еволюцията на сложни системи, в които софтуерът играе основна роля – разработване на хардуер, проектиране на процесите и цялата система, политики, софтуерен инженеринг. Системните инженери специфицират системата като дефинират цялата й структура и интегрират отделните й компоненти. Те не се грижат за инженеринга на отделните компоненти. Системният инженеринг е по-стара дисциплина от софтуерния инженеринг. Хората са специфицирали и асемблирали сложни индустриални системи (авиационни и химически заводи….) в продължение на повече от 100 години. </p><p><strong>Дефиниция на софтуерен процес и модел</strong></p><p>Софтуерен процес е множество от дейности и свързани с тях резултати, които водят производството на софтуерен продукт. Основните дейности в него са:</p><ul><li>Спецификация (specification) на софтуера – потребителите и софтуерните инженери дефинират софтуера, който ще се произведе и ограниченията върху неговата работа</li><li>Разработване (development) на софтуера – проектиране и кодиране на софтуера</li><li>Валидиране (validation) на софтуера – софтуерът се проверява, че удовлетворява потребителските изисквания </li><li>Еволюция (evolution) на софтуера – софтуерът се променя, за да се адаптира към променените потребителски и маркетингови изисквания </li></ul><p>Различните видове системи изискват различен процес на разработване. Изброените по-горе дейности могат да бъдат организирани по различни начини. </p><p>Под модел на софтуерния процес се разбира опростено описание на процеса, което може да съдържа дейности, продукти и роли на отделните участници. Примери за модели на софтуерния процес са: каскаден модел, итеративно разработване и др.</p><p>Софтуерният процес по необходимост се занимава с управление на проекта и с процедури на разработване. Затова разработването на софтуера се извършва на фази или етапи.</p><p><strong>Методи на софтуерния инженеринг</strong></p><p>Под метод на софтуерния инженеринг се разбира структурен подход към разработването на софтуера, чиято цел е да улесни създаването на висококачествен софтуер на приемлива цена.Методите биват:</p><ul><li>Функционално-ориентирани – идентифицират функционалните компоненти на системата; примери: структурен анализ (DeMarco, 1978), структурно проектиране на Jackson (Jackson Structured Design- JSD, 1983) </li><li>Обектно- ориентирани - Booch (Booch, 1994), Rumbaugh (Rumbaugh, et al., 1991) и др.</li></ul><p>Понастоящем тези различни подходи се интегрират в единствен унифициран подход –Unified Modeling  Language (UML).</p><p>Етапи на процеса за разработване на софтуер</p><p>Процесът на разработване на софтуер се състои от различни етапи (фази), като всеки от тях приключва с добре определен изход. Фазата е отрязък от време, през което се извършват определени дейности. </p><p>Редът на етапите зависи от модела на софтуерния процес (друг термин – модел на жизнения цикъл), който се прилага. </p><p>Дейностите са:</p><ol><li>Спецификация на изискванията – фаза дефиниция, какво ще се прави.</li><li>Разработване – включва следните фази: проектиране, кодиране, тестване, как ще се прави.</li><li>Поддържане на системата – фаза съпровождане.</li></ol><p>Етапите са:</p><ol><li>Анализ на изискванията</li></ol><p>Извършва се за да се разбере проблемът, който трябва да се решава. Целта е да се идентифицира КАКВО е нужно за разработването на проекта, а не КАК системата ще постигне това. Задачата се усложнява от факта, че при разработването на софтуер участвуват две страни: клиент и разработчик. Разработчикът трябва да разработи система, която да задоволява клиентските изисквания. Той обикновено не разбира проблемната област на клиента, както и клиентът не разбира как се разработват системи. получава се комуникационна празнина и трябва да се намери общ език. Етапът завършва с документ, който се нарича Спецификация на софтуерните изисквания. Разработва се от системен аналитик. </p><p>През този етап се извършват две основни дейности:</p><ul><li>Анализ на задачата – изследват се съществуващи системи, ако има такива, какви са входните данни, функциите и изходите. За целта се провеждат разговори с крайните потребители и клиентите, изучават се съществуващите ръководства и процедури</li><li>Формулиране на изискванията – създава се документът Спецификация, който описва всички изисквания относно функциите и ефективността на системата, ограничения при проектирането, интерфейсите за потребителите.</li></ul><ol><li>Проектиране на софтуера</li></ol><p>Целта на този етап е да се изготви план за решаването на задачата и да се отговори на въпроса “как да се задоволят потребителските изисквания”. Тя е критична по отношение на качеството на разработваната система и оказва съществено влияние върху останалите дейности. Изход от нея е документът Проект.</p><p>В етапа се извършват следните две основни дейности:</p><ul><li>Системно проектиране – нарича се още проектиране на високо ниво, цел е идентифицирането на отделните компоненти на системата, връзките помежду им, тяхното взаимодействие. КАКВИ КОМПОНЕНТИ?</li><li>Детайлно проектиране – задава се вътрешната логика на всеки компонент, уточняват се алгоритмите, структурите от данни, псевдокод, КАК ЩЕ СЕ РЕАЛИЗИРА?</li></ul><ol><li>Кодиране</li></ol><p>Целта е да се преведе проекта на системата в код на избрания език за програмиране по най-добрия възможен начин. Кодирането оказва силно влияние върху тестването и поддържането на системата. Затова програмите трябва да се пишат така, че да са лесни за четене и разбиране от друг човек.</p><ol><li>Тестване</li></ol><p>Тестването е мярка за управление качеството на софтуера. Основната му функция е да се открият дефектите в софтуера, получени не само поради грешки в кодирането, но и поради грешки в предишните фази. Затова тестването се извършва на различни нива:</p><ul><li>Тестване на модул</li><li>Тестване на интегрирането</li><li>Тестване на системата</li><li>Тестване пред клиента</li></ul><p>Тестването отнема доста време и се нуждае от внимателно планиране.</p><p>Еволюция на софтуера:</p><p><strong>I Етап 1950-1965 г.:</strong> Софтуерът се разработва специално за всеки тип приложение и е с ограничено разпространение като се използува единствено от автора си или определена организация. Грешките се поправят от определен човек, документиране почти липсва.</p><p><strong>II Етап 1965-1975</strong> г.:Мултипрограмирането и многопотребителските системи налагат нов начин на общуването “човек-машина”. Обработката става интерактивна, появят се първите real time системи. Създават се първите СУБД. Софтуерът започва да се разглежда като пазарен продукт, появяват се първите софтуерни къщи. Разширяват се библиотеките със софтуер, към които програмистите добавят собствен код. Възниква въпросът поддържането на софтуера. Понеже програмите са писани от различни хора, това ги прави практически невъзможни за подържане. Възниква т.нар. “софтуерна криза”. </p><p><strong>III Етап 1975-1985</strong> г.: Компютърните системи се усложняват поради разпределената обработка и свързването им в мрежи. Микропроцесорите започват да се използуват навсякъде и компютрите стават достъпни за всички, защото цената им намалява.</p><p><strong>IV Етап 1985-досега:</strong> възниква средата “клиент-сървър”, Интернет. Софтуерът се разработва индустриално – Microsoft. Възникват обектно- ориентираните технологии, паралелните машини, експертните системи.</p><p><strong>Въпреки всичко следните проблеми свързани със софтуера остават:</strong></p><ul><li>Не се използува напълно потенциалът на компютрите;</li><li>Софтуерът не смогва да отговори на растящите нужди на пазара</li><li>Широкото разпространение на компютрите поставя въпроса за надеждност на софтуера, защото при грешки загубите са огромни;</li><li>Софтуерът трябва да е качествен;</li><li>Съществуващите програми се поддържат трудно поради лоши проектантски решения.</li></ul><p>Поради тези проблеми се създава методология за разработването на софтуер.</p><p><strong>Митове, свързани със софтуера, в които вярват мениджърите:</strong></p><ol><li>Има разработени стандарти и процедури за разработване на софтуер. Да, ама използуват ли се от разработчиците, пълни ли са, отговорът обикновено е НЕ!</li><li>Използуват се с най- съвременните средства за разработване на софтуер, на най –нови компютри. Новите конфигурации отнемат повече време при разработването на софтуер, отколкото последния модел голяма ЕИМ. CASE средствата са много важни за постигане на добро качество и производителност, но колко разработчици ги използуват. Rational Rose - UML??</li><li>Ако закъснеем с графика ще наемем допълнително програмисти и ще успеем (понятието: монголска орда). Разработването на софтуер не е механичен процес като производството на други стоки. Привличането на нови хора налага обучение, а дали има време за това!!</li></ol><p><strong>Митове, свързани със потребителите:</strong></p><ol><li>За разработването на продукта са необходими само най-общи указания за целите и програмирането може да започне.</li><li>Изискванията към софтуера непрекъснато се менят, но промените се отразяват лесно, защото софтуерът е гъвкав.</li></ol><p><strong>Митове, свързани със разработчика:</strong></p><ol><li>Да напиша веднъж програмата и да я подкарам, с това работата ми свършва!</li><li>Не ме вълнува въпроса за качеството, стига само да подкарам програмата</li><li>Проектът е успешен щом програмата работи – а документацията??</li></ol>